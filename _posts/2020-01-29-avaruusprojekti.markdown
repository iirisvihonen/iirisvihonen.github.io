---
layout: post
title:  "Avaruusprojekti"
subtitle: "Rakensimme pienoismallin aurinkokunnasta"
date:   2020-01-29 18:35:25 +0200
categories: projektit
background: '/PATH_TO_IMAGE'
---
Tammi- ja helmikuun 2020 aikana meillä on koulussa ympäristöopissa avaruusaiheinen jakso. Kaikki kakkosluokkalaiset saivat kotitehtäväksi rakentaa pienoismallin aurinkokunnasta perheenjäsenien tai kavereiden kanssa. Työ piti palauttaa koululle viimeistään 31. päivä tammikuuta.

Sain isäni innostumaan projektista niin paljon, että hän alkoi heti suunnitella pienoismallia kanssani. Ensimmäinen homma oli: varata aikaa työlle ja keksiä ideoita rakentamiseen. Istuimme alas ruokapöydän ääreen ja aloimme keksiä kysymyksiä itsellemme siitä, mitä olemme tekemässä. kirjoitimme kysymykset post-it -lapuille.
Sen jälkeen me jaoimme kysymykset ryhmiin, joissa kysymykset liittyivät samaan asiaan. Lopulta aloimme vastata kysymyksiin. Saimme omista vastauksistamme selville muun muassa, että Espoon ja Helsingin alueella on olemassa pienoismalli. Tulimme ajatelleeksi myös, että pienoismalli on koulussa esillä näyttelyssä ja että näyttelyn jälkeen haluan säilyttää sen omassa huoneessani enkä heittää pois.

Tärkein tieto oli mielestäni, että emme oikein voisi tehdä pienoismallia, joka kuvaisi planeettojen koot ja etäisyydet auringosta samassa suhteessa. Sellainen malli vaatisi paljon tilaa, kuten meitä lähellä ulkotiloissa oleva pienoismalli. Saimme ajatuksen tehdä mallin käyttämällä perspektiiviä eli kuvakulmaa.
Teimme päivän pääteeksi suunnitelmia ja mietimme materiaaleja. Päätimme käyttää akryylilasia ja 3D-tulostettuja planeettoja sekä kaivertaa planeetoille kiertoradat akryylilasiin.

Seuraavana rakennuspäivänä menimme hankkimaan varusteita ja tarvittavat materiaaleja. Ajoimme Biltemaan.  Sieltä löysimme akryylilasia ja saimme idean valaista akryylilasin LED-valoilla. Meille tuli myös ongelma, koska emme löytäneet mistään vitriinikehystä haluamani kokoiselle akryylilasille. Biltemassa päätimme, että teemme itse jalustan akryylilasille. Isi ehdotti, että 3D-tulostaisimme lasille pidikkeen ja liimaisimme sen puualustaan. Päätimme tehdä isin ehdotuksen mukaan.

Kotona isi suunnitteli jalustan mallin tietokoneella OpenSCAD -ohjelmalla ja teki siitä 3D-tulostimelle ohjeet Cura-nimisellä ohjelmalla. Sen jälkeen me laitoimme 3D-tulostimen tulostamaan jalustan. Jalustan osat olivat valmiina seuraavana päivänä (3D-tulostus on aika hidasta).

Seuraavana päivänä huomasimme myös, että isi oli unohtanut lisätä toleranssia jalustan osiin. Ne eivät sopineet yhteen, vaan liitospaloja piti viilata. 3D-tulostettu muovi on kovaa, joten käytimme timanttiviilaa. Lopulta palat sopivat yhteen ja saimme ne liimattua pikaliimalla kiinni toisiinsa.

Seuraavana viikonloppuna lauantaina hioimme jalustan, liimasimme sen rakennusliimalla kiinni puulevyyn ja spraymaalasimme kokonaisuuden mustaksi. Lisäksi asensimme LED-valot jalustan sisälle. Isi juotti sähköjohtimet kiinni LED-valojen ohjausyksiköön juotoskolvilla ja tinalla. Sitten testasimme valoja ja ne toimivat.

Sunnuntaina aloitimme kaivertamaan planeettojen kiertoratoja ja asteroidivyöhykettä. Suunnittelun alkuvaiheessa olimme vertailleet muiden tekemiä malleja aurinkokunnasta. Yksi vertailluista malleista oli Solar System Scope, joka on tietokoneilla ja puhelimilla toimiva malli. Tässä mallissa oli helppo käsitellä ja sen sai käännettyä ruudulla haluttuun kuvakulmaan. Olimme ottaneet ihan alku vaiheessa siitä paperille pienen kopion, josta oli meille paljon hyötyä suunnittelussa. Kaiverrusta varten tulostimme suuremman kopion pienestä paperista. Tätä mallia vasten kaiversimme kiertoradat ja asteroidivyöhykkeen.

Sen jälkeen, kun olimme kaivertaneet akryylilasiin kiertoradat ja asteroidivyöhykkeen siirryimme kiinnittämään akryylilasia pienoismallin jalustaan. Isi suunnitteli planeettojen 3D-mallit ja päivän lopussa laitoimme planeetat 3D-tulostumaan samalla tavalla kuin jalustakin. Planeettojen puoliskot oli suunniteltu kiinnittymään magneetilla toisiinsa akryylilasin läpi. Isi olikin liimannut magneetit myöhään illalla pikaliimalla kiinni ja maanantai-aamuna ne olivatkin kiinnittyneinä merkittyihin kohtiin kiertoradalla.

Valaistustestissä kuitenkin huomasimme, että valaistus ei ollut riittävän hyvä. Isi suunnitteli nopeasti lisävalaisimen 3D-tulostettavaksi. Mittasimme, että se pitää laittaa suurin piirtein kohtisuoraan auringon alle, jotta kiertoradat tulevat näkyviin. Isi joutui irrottamaan kiinni alustaan liimatun LED-valojen ohjausyksikön ja juottamaan siihen kiinni johdot uudelle valaisimelle. Hän kytki valaisimet rinnan.

Ennen kouluun vientiä lisäsimme vielä malliin linkin tälle verkkosivulle.

Oskari.